---
layout: post
title: "梦长安"
date: 2019-07-07 19:07:07
author: "mingfer"
header-img: "img/post/graduate-bg.jpg"
catalog: true
tags: 
    - 诗词
---

>14年哪会儿能够看一堆的赋，东拼西凑搞出这篇文章也是犀利。就写文学性的东西来说，这会儿是越活越回去了



唐氏之都，名曰长安。左据崤函重险，桃林之塞；右临陇坻之隘，泾渭之川。周以龙兴，博皇道而佑于天；秦以虎视，被六合而福祚延。更承汉晋之气运，兼得雍州之丰壤。引湍成渊，城巍峨以闲敞；人杰物华，纷郁郁而难详。

据龙首，挟沣灞。图皇基于亿载，世增饰其繁华。旁开三门，方轨十二；街衢通达，闾阎且千；民居端直，甍宇齐平；九市廓开，珠玑罗列；人不得顾，车不得旋；红尘四合，烟云相连。菱歌萧鼓，鬻者贩夫；击钟鼎食，豪门世族。百夷异人，结党之徒；游侠连群，人文之枢。乃有太白放逸，弃卿相如敞履；乐天才高，初来此而居易。是以州郡群贤毕至，举国货殖齐集。连骑相过，冠盖如云；士女公侯，将相大夫。随圣君而牧天下，临上都而观万国。

禁畿之内，裂土千里；巡行夷夏，兼其所有。崇山掩映，幽林穹谷；陆海珍藏，蓝田美玉；源泉灌注，液池交属。郁金阶兮起雾，碧玉宇兮流霜。神意迷，目观穷。唯万几之霞景，廓广庭之漫漫。复道萦纡，重门林立；暑结冬台，寒浓夏室。崇基回构，望雕轩之拱汉，危檐闲出，观镂栏之擎日。树中天之华阙，丰至尊之朱堂。雕白玉以居楹，裁金璧而饰珰。发五色之渥彩，光熠熠而景彰。若阿房初制，穷八荒之巧艺；藐汉宫未央，极三秦之壮丽。

雷鼓起，舞八佾。男女姣服，络绎缤纷；微眺流睇，红衣映云。彩蝶飞兮起翩跹，袖缭绕兮满庭院。孤管凝噎，结九秋之哀怨；琴瑟咿呀，闻寡妇之悲鸣。歌者凄切，帝心乃醒。悟奢靡之渐起，将有殆与社稷。乃命有司，下明诏，示节俭。抑工商之淫业，兴农桑之盛务。男耕女织，海内清平；明礼修仪，奉孝举仁。成开元之盛世，统万邦而德传。

嗟乎！时光荏苒，弹指千年；庙堂成墟，唯剩名传。后世微末，寻诸籍而访千年；言辞浅陋，凭支笔而梦长安。呜呼！念先人之功高，愧吾辈之安闲。雍穆盛唐，岂能无传；敢竭鄙怀，以词为赞。词曰：

春去也，			

一梦长安花。

风扶弱柳帘翠幕，

十里长湖映烟霞。

盛世铸繁华！

四海靖，

几多英雄人家。

策马皇图亿亿载，

是非功过且随它。

何须后人夸！